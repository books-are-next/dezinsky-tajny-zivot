---
title: Schránky měkkýšů
contentType: poetry
---

<section>

Jako bychom se snažili  
něco tu zanechat,  
ale nemám na mysli kila měkké tkáně.  
Jsem jak v červí díře:  
přepínám a vidím tentýž obličej  
jen hrubě odlitý časem:  
mladou Anče od Trautenberka  
a učitelku z lepších časů,  
všechny ty černobílé pohádky  
plné živých mrtvých.  
Je to jako sbírka schránek měkkýšů,  
chřestí v krabici od bot.  
Je život dlouhý, nebo krátký?  
Je spousta jiných věcí,  
na které je třeba myslet,  
co jíst a co si obléct,  
zahnat pocit samoty,  
zbude chvilka i na soucit,  
lásku a malé lži.  
Vše bude jednou chrastit  
v jiné krabici.

</section>
