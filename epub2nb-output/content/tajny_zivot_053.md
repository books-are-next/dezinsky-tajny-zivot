---
title: TuaregovéPodle zážitku Z\. Štolovského
contentType: poetry
---

<section>

Lidé se na konci ulice  
vynořují znenadání jako potápěči.

</section>

<section>

Když se však potkají dva Tuaregové,  
oživnou a začínají se již na velkou dálku zdravit.  
Když se setkají tváří tvář, třou si dlaň o dlaň,  
ptají se na rodinu, ovce, velbloudy,  
neopomenou nic.

</section>

<section>

Velké, rozprostřené gesto.

</section>

<section>

Když se pak loučí, přejí si šťastnou cestu,  
a postupně se jeden druhému vzdalujíce,  
ještě si trochu povídají,  
jako když zůstane trochu čaje u dna.

</section>

<section>

Pak se pomalu zmenšují,  
na horizontu se chvějí a tichnou,  
jako když se zasypává studna.

</section>
