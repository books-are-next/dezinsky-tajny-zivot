---
title: Věci
contentType: poetry
---

<section>

Zblízka se podívat  
na ty měkké věci namotané do větví,  
jak se dětsky drží,  
bez vysvětlení,  
věci utajeného zrodu, noční plodnosti,  
příliš vysoko na povodňový odliv,  
příliš nevýznamné na zásah boží —

</section>

<section>

i jinde, na dálnici, rudá, rozervaná košile,  
cupuje ji vítr a švy obnažuje voda,  
ještě z ní jiskří několik chlupů,  
jako by se frajersky rozepnul u krku chlap,  
vyplavená na kraj všednosti,  
auta zpomalí a pak zrychlí,  
to když se chtějí vyhnout  
nebo když to dítě vzadu  
chce zjistit jméno dravce.

</section>
