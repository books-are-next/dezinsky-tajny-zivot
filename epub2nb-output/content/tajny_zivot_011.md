---
title: Atom
contentType: poetry
---

<section>

Je to šedesát pět let od Hirošimy,  
píšou. Nabere-li se do dlaní voda z řeky,  
je v ní jistě alespoň jeden atom kyslíku,  
který vydechla Kleopatra, četl jsem,  
nebo to byla Marylin?  
Přes zeď, v jejíchž slínových spárách  
se ještě chvěje slza stavitelova potu,  
uslyším zavzlyknutí dcery.  
Dům z podloží vyměšuje sliny.  
Když se drala na svět,  
přecházel jsem po pokoji.  
Dostala darem jeden  
atom z Hirošimy?

</section>
