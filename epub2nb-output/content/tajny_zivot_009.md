---
title: Procitnutí
contentType: prose
---

<section>

_Vím jen, že toto je procitnutí.  
Oblažován stružkou vody v kanále,  
opřen o blánu tepající cévy. Černá moc  
se nadlehčuje. Hledám ještě napůl slepý  
setřesenou botu.  
Temná místa, kde je dobře, mě drží za rukojeť kosti.  
Sny jako šatstvo vyhřezlé z hotelové skříně  
se vlévají do mého procitání  
jako krev do rány.  
Jsem s to vnímat jen melodii myšlenky.  
Teď už se ale rozhlížím kolem sebe.  
Vidím konečně můj dobrotivý pokoj,  
cítím vlhkou postel  
a obludnou všednost._

</section>
