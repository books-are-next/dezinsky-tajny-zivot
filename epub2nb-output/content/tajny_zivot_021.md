---
title: Jsem
contentType: prose
---

<section>

_Vrtoch příčin a následků dopustil,  
abychom přebývali v příznivém osudu,  
s nímž nezbývá než nesouhlasit  
a jen ho trpět. Ten úchvat, že užitečnost  
té nejjasnější hvězdy je prkotina  
oproti třeba i váhavě lezoucímu zárodku  
myšlenky. Jako by se klubal mikrob,  
který má ve svém pukajícím jádru  
kromě moci hubit i přitažlivý hlen._

</section>

<section>

_A tak tu sedím v chuchvalci své vzpomínky  
poután k přítomnosti a jsem  
jakoby jen tím, že jsem.  
Víc nic. Přijímám teplo z plátna,  
jímž jsem obalen.  
Tak vyděšen tím, že jsem. Jako kost,  
jíž je dáno poznání, že je víc než kost —  
že s sebou vleče příběh vápna._

</section>
