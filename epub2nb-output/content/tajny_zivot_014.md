---
title: Televizní hvězda
contentType: poetry
---

<section>

Hladké podpaží televizní hvězdy  
modře vybuchuje v samotě tmy  
a ty zaseknut, pozřen  
jako bota mezi dvěma  
na sebe se soukajícími  
kontinenty,  
sypeš se hybností hroudy,  
jako když jsi viděl ty ruce milenců  
v nákupním centru,  
dva horké, hroutící se,  
dostředivé vesmíry,  
zakřivené  
pro dobré chvíle  
a neopakovatelnou  
omšelost dne.

</section>
