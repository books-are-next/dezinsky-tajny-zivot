---
title: Jaro
contentType: poetry
---

<section>

Zkřehlé včely na květech,  
pootevřených jak odchlípnuté nehty.  
Choroš práší jarním vlhkem  
jak zapařená mouka.  
V krabaté kůře se líhne pozorný  
obličej Theodora Roethka.  
Vzduch voní pamětí.  
Ponrava pod sandálem  
hloubí černou díru v paralelním vesmíru.  
Třese průsvitným vnitřkem.  
Minulost našla průrvu, svět jásá.  
Těsně před polednem  
radlice vykloubí z hlíny krysí lebku.

</section>
