---
title: Tajný život
contentType: poetry
---

<section>

Myšlenka, že nějaký tajný život opravdu existuje,  
je děsivá. Stíny by se oblékly na noc  
a vyrazily do deště. Zatímco spáči zažívají sen,  
vykradou se k lampám pod kabáty úplně nahé.  
Snad ale je to součástí plánu —  
všechny ty zastírací manévry, povinnosti, omámení a sex,  
neboť tajný život se může odehrávat za bodajícího světla.  
Máme jen nespolehlivé indicie: ukousnutý nehet,  
podivně zabarvený lupínek kůže, fragment básně na zdi.  
Nevidomá žilka, co si prokousala cestu svalem.  
Velmi jasné boční světlo srážející se s tlumenou hudbou  
připomíná spláchnutí.  
Zapomenutá nebo vyměněná věc. Hodinky lednici mezi vejci.  
Anebo —  
tajný život je ta viditelná část — majetkové záležitosti,  
vstávání do práce, rodičovské úsilí, nutnost podělit se,  
vysilující víkendová zábava.

</section>
