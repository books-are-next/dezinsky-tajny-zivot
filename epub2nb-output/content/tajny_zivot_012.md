---
title: Káně
contentType: prose
---

<section>

_Odvezl jsem ho k jeho matce  
a vracel se po D8.  
V odstavném pruhu několik aut a za nimi  
rozházené papíry jak hlemýždí stopa.  
Myslel jsem na to, kolik věcí  
se dá naučit: znovu mluvit, používat nohy  
místo rukou, nechat si jako mlok  
vrůst radost do těla,  
tkáň ke tkáni, radostné zřetězení buněk.  
Prázdná dálnice jak rukávem setřený stůl  
signalizovala, že hojivý čas  
zapíše drobnou, narůžovělou jizvu  
do kalendáře paměti._

</section>

<section>

_A pak — zahlédl jsem ji jen koutkem oka,  
jako když někdo naznačí úder  
a stín nebezpečně přeběhne  
jak vyplašená srnka —  
padající káně, rotuje, jak když letadlu  
vypoví motor, a pak se zaboří  
do blankytné modři dálnice  
někde daleko za autem.  
Představuji si ten do sebe zhroucený,  
rozčepýřený zbytek na neústupném povrchu,  
jako když ještě neuměla létat,  
záblo ji v řídkém hnízdě  
a ona sledovala tu modř nad sebou,  
dravčí hlavu sveřepě vraženou  
mezi dvě křídla, jejichž konce jak příslib  
načechrával vánek…  
Dívám se za sebe, jak se její ptačí tělo  
chvějivě uklidňuje, vítr ji zas čechrá,  
jak se pomalu rozpouští  
jak spánek._

</section>
