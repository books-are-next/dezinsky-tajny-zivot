---
title: Když je dlouho šero,
contentType: prose
---

<section>

_otevřou krabici s pralinkami.  
Jsou to našedivělé pralinky.  
Těžké záclony třepají zatuchlinu.  
Posouvají židli celé dopoledne.  
Podlaha vrže do seriálového  
rozhovoru. Touha se změnila ve večeři.  
Radost jako věnečky odměny.  
Přehoz se svezl po svahu pradávného gauče.  
Temnotu pokoje občas protne zář zvonku.  
Odhodlávají se k oknu.  
Ruka odtahuje závěs. Zachřestí piercing garnýže.  
Potok šedých a modrých kabátů  
obtéká deštníky.  
Očima vybírají dětské  
zelené, oranžové a růžové pláštěnky  
jak karamelky.  
Dneska žádná pošta._

</section>
