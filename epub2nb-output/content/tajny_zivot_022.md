---
title: Halleyova kometa
contentType: poetry
---

<section>

Neprobíhá žádná revoluce,  
jen se odněkud hrabe  
naše záhadná budoucnost.  
Vynoří se z archeologie stínů  
a klepe si do rytmu.  
Přes zeď slyším, jak stará paní  
vítá skřípot dveří.  
Dívá se ulicí  
jak teleskopem,  
ale vidí jen cizí záda.  
Ví, co ji nečeká,  
ale netuší, co ji čeká.  
Až bude prolétat Halleyova  
kometa, budeme spolu.  
Vydere se z půdy,  
změní se v listí,  
bude poletovat zlatý pyl,  
bude natahovat větve,  
aby ji uviděla.

</section>
