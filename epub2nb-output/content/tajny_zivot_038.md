---
title: Listopad
contentType: prose
---

<section>

_Takový obraz skomírání  
vyžaduje aktivní zapojení.  
Chryzantémy rozkvetlé do sněhu  
jak barva poraněné zvěře.  
Volná chvíle mezi jednotkami  
času vyplněná trouchnivěním.  
Matematická krása mrazu.  
Struktury se organizují.  
Konec prodírání blátem.  
Švestka koncem listopadu  
voní psím granulátem.  
Sedíme a sledujeme sýkory v krmítku,  
pijeme horký čaj, oslavu jistoty,  
že přišel známý soumrak.  
Kdo by nemiloval šedé nedělní odpoledne;  
jsme už tak daleko od té scény s liškou,  
co kolem dálnice vlekla svou poraněnou páteř  
jako uloupenou kořist._

</section>
