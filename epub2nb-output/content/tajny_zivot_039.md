---
title: Pálení větví
contentType: poetry
---

<section>

Po zimě pálí mí blízcí větve.  
Děti netečně cucají hluchavkové květy.  
Ta sladkost prosycuje květnový den.  
Hoří rákosí. Kosí ptáče s křikem  
popolétá před psem.  
Hmyz nad ohněm taje.  
Ještěrka je zkroucený, rezavý drát.  
Bříza nad ohněm vlaje a práší  
jak smeták.  
Ježek utíká, na hřbetě spečený strup  
bodlin. Díváme se do ohně,  
jakoby znovu přítomni  
stvoření světa.

</section>
