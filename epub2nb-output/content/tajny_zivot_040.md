---
title: Skládanka
contentType: poetry
---

<section>

Zastavuji u zdi vlhkého lesa:

</section>

<section>

V bahně se topí kláda jak srna do půl hrudi.  
Ticho hučí po cvrčcích.  
Zaniklá hvězda schránky plže,  
jejíž světlo mne pohltí  
a vyplivne o kus dál.

</section>

<section>

U pěšiny skládanka.  
Dvě rozházené ptačí kostry  
pomíchané v posledním hrdliččím polibku.

</section>

<section>

Budou tam ležet, říkám si,  
v tom krásném lese,  
v dešti, v horku,  
mrazu,

</section>

<section>

dokud je nové zrození  
nerozdělí.

</section>
