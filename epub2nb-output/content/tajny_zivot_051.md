---
title: Milenci
contentType: poetry
---

<section>

Jako by se snažili stáhnout jeden druhého  
pod ostrou hranu ponoru, kde své ruce  
natahují z podvodní říše dychtivé běsy.  
A mít navrch. Stlačit jej pod sebe:  
urputnost kostí, dychtivost blan. Jeden se vynoří:  
dýše z posledních sil, chomáč vlasů mu požírá dlaň,  
páčí kolenem. Hýždě tlučou srdcem koně.  
Tak jak v dávných dobách, i dnes  
vášniví, smrtelní rváči. A když je po všem,  
pozvolna utichá třes v hrudním pletenci.  
Srdce je tiché. Jsou každý sám.

</section>
