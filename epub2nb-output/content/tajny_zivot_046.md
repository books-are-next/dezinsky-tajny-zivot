---
title: "*\_*\_*Na motivy básní J\\. Donna a\_A\\. Ginsberga"
contentType: poetry
---

<section>

Stane se, že než se propadneš ještě hlouběji  
pod chrastící žízeň listí, sypkou hlínou,  
hlubinou paměti před probuzením,  
mezi promíchané kosti milenců,  
zapadneš jak dílek puzzle  
mezi jeho křehkou zánártní kůstku  
a její bílou stehenní kost.  
Napnut v nehybnosti děsu,  
přítomen něčí nekonečné souloži,  
nehýbáš se, abys nebyl přistižen.

</section>
