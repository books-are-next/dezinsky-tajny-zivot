---
title: Mít IslandIvě
contentType: poetry
---

<section>

Být tak nálet, naplavenina,  
mít svůj vlastní Island.  
Neobdělané lány vřesu,  
od západu k severu.  
Mít tam tebe,  
chladem prozářenou, jasnou bytost  
i ztracenou, nepatřičnou věc,  
neboť ty miluješ tropy, horké moře,  
do kterého by ses uměla potopit  
jako pruh světla, který sklouzne  
do útrob, když se někdo v osamělé chvíli  
pokusí promluvit.  
A pak v noci šaty stržené z věšáku,  
mít tak šaty stržené z věšáku,  
pomačkané jak tváře na pláních.  
Mít svou budoucnost a takhle ji držet,  
jako úžas i pochopení, že něco je.  
Že něco prostě je.  
Dávno je totéž co daleko  
na té vypůjčené pláni.  
Mít tak vlastní budoucnost  
a šaty stržené z věšáku;  
být naplavenina a nálet,  
mít vlastní ostrov,  
mít svůj vlastní Island.

</section>
