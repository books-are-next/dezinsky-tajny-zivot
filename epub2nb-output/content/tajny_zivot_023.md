---
title: Představ si…
contentType: poetry
---

<section>

Všechno se zastaví.  
V cévách rostlin se klíží udivené ticho.  
Tvá paže dlouze hledá světlo na konci rukávu,  
kde budoucnost je bezpečná,  
kde úzkost je definitivní  
a žádné pokračování,  
čas získává svou rozvážnou ztuhlost,  
zpoza rohu výhružně trčí půlka kočky,  
má věta k tobě se zastavuje uprostřed vzkazu,  
jen že se nezhroutí ze srázu jak zoufalé tělo,  
tvůj pohled ke mně je jak příliš pomalu shrnovaná  
punčocha, ale už žádné pokračování,  
žádné pokračování…

</section>
