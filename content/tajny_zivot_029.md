---
title: Do tmy
contentType: poetry
---

<section>

Vrať se do tmy, volá Ranchetti  
z jedné své básně, jako by ještě váhal,  
zda není jiná cesta. Ale není  
už od té chvíle, kdy jsme byli  
leknín v děloze a smýkl námi  
náhodný, nechtěný poryv.  
A tak to _jde_ dál.  
Podvědomě hledáme výpusť  
nebo jícen, podle toho, jestli se nás  
to jen zbaví, nebo nás to pohltí;  
v noci se budíme,  
to když nás ve spánku vyděsí jelen,  
jemuž ze zad stoupá pára,  
jenž se ze sněhu těžce zvedá  
na tři nohy.

</section>
