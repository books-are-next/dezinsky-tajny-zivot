---
title: Slova mají smysl
contentType: poetry
---

<section>

Slova mají smysl,  
i když říkáme, že to a to je krásné,  
ženy jsou překrásné;  
když se v mrazu úsvit zakousává  
do suchých stvolů na hnízdištích ptáků,  
má to svou mrazivou krásu.  
Příběh, který s sebou vláčí vráska  
na tváři v kupé, výjevy z cizích světů.  
To, že se nikdy nedozvíme, co se stalo s těmi,  
které jsme jen tak minuli na ulici,  
žijí svůj tajný život na jiných místech  
a mluví tak obyčejně krásně  
o mrtvých, šatech a dětech.  
Galanterie jara je krásná jaksi přirozeně,  
třeba i z posedu, přes mušku strnulého lovce.  
A být na _skutečné_ hlídce je krásné,  
když roste měsíc a pod mostem svítí  
lýtko bezdomovce.  
Nemyslíme na to, co bude po smrti,  
ledaže by po ní něco bylo.

</section>
