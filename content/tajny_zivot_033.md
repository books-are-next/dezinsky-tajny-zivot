---
title: Lesní párty
contentType: poetry
---

<section>

Kameny dáví do nočního chladu  
a vrásčité lišky svítí borůvčím.  
Vůně plodnic tu poletuje  
mužskou silou. Dřevo slastí vlhne,  
svá chapadla ztuhle roluje kapradí.  
Blízké sídlo nemarní svá světla.  
Není tu prostor na vzpomínky.  
Ve shnilém pařezu, kde voda stojí,  
se jako komáři líhnou sny  
a jsou vypouštěny na město  
v práškovacím stroji.  
Chladem třou se muchomůrky  
jak průsvitné pyje.  
V noře pohyb.  
U kořene stydne zmije.  
Plch ladí a vytahuje nářadí.  
Středohoří žije!

</section>
