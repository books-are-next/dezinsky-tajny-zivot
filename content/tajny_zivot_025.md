---
title: "Co říct o\_světě,"
contentType: poetry
---

<section>

který tam, kde není hladký, odstává.  
Zmizet v polích a nikdy se nevrátit.  
Poslat posla, ať jen zazvoní  
a nenechává vzkaz.  
Dojít na hranu lesa.  
Před houbaři se změnit v strom  
a trčet zvláštně ve stínu, aby si všimli,  
s kořenem uzlujícím pěšinu.  
Jak pes být smyčkou hrubě polaskán.  
Nechat kluka, ať klackem mydlí větev.  
Být spočinutím  
krahujce, který míří na hrdličku.  
Stát obnaženě proti větru z Alp,  
mít v lýku vrostlý vzkaz,  
jenž zůstal nedoručen.

</section>
