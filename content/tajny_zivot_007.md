---
title: Bude mi třiatřicet
contentType: poetry
---

<section>

Nechávají mne o samotě,  
a zatímco konvice klokotá jak kvočna,  
napadá mě, že v mém věku  
Ginsberg i Corso dávno napsali  
ty nejkrásnější básně:  
o dívce z Park Avenue  
o myšlence, která je všechno,  
co ví básník o smrti.  
I mě někdy zachvacuje svědění,  
které se nedá utišit dřív, než člověk  
v proměně povisne,  
jako by se z prsou dral ošklivý květ  
a někdo jiný loupal plátky,  
ale bylo to, jako by ti trhali bradavici,  
něco odporně tvého,  
prorostlého osudem,  
prokvetlého plsťovitou tkání,  
vyjevujícího se potem,  
který je projevem chtivosti,  
ale také otevřenosti,  
když se šeptem oslovuji  
tady u té lampy, tady v té tmě —

</section>
